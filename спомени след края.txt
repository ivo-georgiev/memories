Лева река 14/08/2021
Това ли е моето последно лято?
В ремарке зад син трактор се люлея по този сух път?
Дядото на моите деца ме води към стар кладенец.
Чувам децата ми как се смеят.
Обяда ни чака да се върнем.
Баба Милева ще ни сипе ракийка.
Мая е заделила домашно доматче за децата.
Майка мисли за мен от Своге...
Лехичките ще бъдат напоени.
Ще има ли кой да обича всичко това утре?

Лева река 22/08/2021
Синият трактор вече, като че ли сам знае пътя до бунара.
Дядо Иван сякаш говори с возилото на неразбираем машинен език.
Този път в ремаркето до мен са Яна и Михаил.
Смехът и вълнението им от срещите с надвисналите клони ме докосват завинаги.
Силно притиснати до баща си преодоляват всяка неравност по пътя.
Водната помпа и бликащата вода са истинска атракция и за двамата.
Надпреварата кой да напълни поредния бидон е опустошителна.
Баба Милева е същата.
Обяда е същият.
Ракията е от същата.
Вкусът на доматките е същият.
Майка ми изпраща любов с мислите си.
Лехите са спокойни.
Има ли кой да ми обещае всичко това и утре?

Насалевци 27/08/2021
Това е от "Зрънчо" - заявява Еличка.
Кой е Зрънчо? - пита Яна.
Не знаеш какво е "Зрънчо"? Купуваме го от магазина долу.
Продавача се казва Зрънчо?- Неразбиращо пита Яна
Неее Яна Зрънчо е за ядене не е продавач.

Годеч 19/09/2021
Кръста на изворите на река Нишава(десен приток на р.Гинска непосредствено над Годеч. след разклона за с.Губеш ~500m).
Табела с чума и глигани.
Мястото на тати за палатка с хубава трева огнище и дренки.
Децата тичат по пътеката край реката и джапат в кал и локви.
Малко мостче,каменен кръст и дървото с иконите.
Карстов извор 100м над кръста.
Рибарника с малките пъстърви и големите кучета.
Обратно към София.

София 21/09/2021
Мишо
Понеже Яничка е много разбойничка!

Желен 23/09/2021
Есен в Желен .
Мостът над Искър.
Разходка край реката с тополите.
Пейчица за Мишо,Яна и Мая.
Гарата със секвоята и липата.
Люлки,люлки...
Снимка за спомен с татко.
Букет за баба Жени от жълти листа и цветя.
Обяд с развалено пилешко.
Прожекция "Лачените обувки на незнайният войн"

"Още един люлей и си тръгваме!"
Михаил

Лева река 25/09/2021
Събирах сено за първи а може би и за последен път.
Беше топло.
Дядо Иван караше трактора.
Децата се катереха по купчините сено.
Баба Милева беше наготвила вкусен обяд.
Дъщеря и събираше картофи.
Прибрахме се към село и пихме коняк с Мая.

Насалевци 26/09/2021
С децата отидохме до праговете на реката.
Ерма течеше бистра като сълза и от високото се виждаха рибки.
Децата газиха с ботушките.
Изстрелвахме с Михаил ракетки в полето и поставихме рекорди.
Мая се умори.
Топъл вятър брулеше изгорели орехови листа.
Яна заспа в прегръдката ми.
В хамака се люлееха последните дни на септември.
Толкова ви обичам.

Лакатник 02/10/2021
Петра река,

Над пресъхнали морета - сводове небесни,
от камъни изваяни - свещници,
върху жива вода - мостове,
преминавам - закъсняла среща.

Тръгнах си от тук на двайсет,
омагьосан гонех пътнически влак.
......
Децата гонят се по тясната пътека
Зад всеки ъгъл се открива красота.
Красива като плаче е реката.
Три моста я пресичат
Орех стар накрая.
За палатка казват супер е децата.

Своге 06/10/21
Слънце и самота,
грозде с ябълки,
кафета и уиски,
като стара баба на припек.
Татко има рожден ден!
И Бобчо има рожден ден!
Боли ме ама това е!

Своге 07/10/21
Сам съм от няколко дни,
оглушах от виковете си тази сутрин към пет.

Времето също се развали...
Не мога да си намеря място.
Болката от това какво ми се случва е ужасна.
Защо не слушам себе си а угаждам на всички ...
Сега трябва да измисля как да си простя.
И да им простя
Пък и да се простя...
Кой ви е най-хубавия спомен с мен а? 
Хубаво ли беше?
Няма повече да е хубаво!

Пак чакам с часове да съмне
и почвам да звъня телефони и да се оплаквам. 
Още не са разбрали, че са кофти нещата.
Те кофти нещата нали се случват само на другите?
Нали така?
Ама лошата статистика търси жертви...
Аз дори там не влизам щото нали ми няма нищо.

Ще добутам остатъците от този живот някак,
само да не свърши пиенето.
Имах планове за по светло бъдеще, но уви.
Сбогом приключения жени и риболов!
Сбогом мечти, здравейте илюзии!
Само ДНК-то ми ще джитка още известно време и това е.

Началото на края започва с мусака (добре ми се получи).
Слушам Шаде, танга .... и пия уиски с кьополу и ракия.
След седем, вече никой не иска да слуша че умирам и си включвам бойлера.
А чаках обаждане за лека нощ да чуя децата, но уви.
Намерих и леблебия междувременно и дръпнах пердетата.
Влизам в банята, водата е от Искрецката река.

Своге 08/10/21
Навън е десет градуса и вали.
Пия кафе в осем.
Тази нощ поспах 5 часа.
Запалвам си свещичка сутринта.
Горим си заедно с нея
изгаряйки завинаги - "Brother in arms" !
Стефчо банкера, Ицо пицата, Калоян ...
Сутринта чух Михаил, колко го обичам това дете.
Иска да ходим на риба в тоя студ...бащичко. 
Чакам да прегърна и Яна, толкова ми липсва вече.
Мая си е Мая с нейните вълнения. Кое сега е важно?
Време, време, време отнето за хубавите неща в живота.
Много, много, много време .... загубено за мен от глупост.
Боде ме всичко по тялото, ръце, крака, глава, очи...
Болят ме пръстите на ръцете.
Изгубвам опората на сетивата.
Трябва да помисля над нещата, които ми каза Милена.
Не че ще се промени нещо, но поне да съм спокоен в този ад.
Обядвах мусака, но има ли смисъл за някой, че го споменавам.
Опитвах да се обадя и да се чуя с някои стари приятели, че кой знае.
Чакам да стане два часа да се включа в една среща по-работа.
После ще дойдат Мая и децата, дано пътуват безаварийно.
Трябва ми спешно най-добрата молитва за живот ...

София 11/10/21
Днес не се чувствам добре.
Потънах в гняв и ярост.
Не мога да запазя спокойствие.
Не мога да запазя спокойствие.
Не мога да запазя спокойствие.
Навън е студено и вали.
Никаква ли светлинка няма за мен.
Никаква ли молитва няма.
Дори зелените и очи се затвориха безсилно.
Няма сън, няма сън, няма сън...
Няма смисъл , няма смисъл, няма смисъл.
Загубен съм , загубен съм
само детски очи остават след мен
кафяви и зелени,
кафяви и зелени
радост на татко

************
Качих се в чуден влак живот,
а подканят ме да слизам
с игла забита вътре в мен.

Оставям кучешка каишка, 
и дух на куче слязло преди мен.

В купето всичко мое е,
рибарското eлече, 
сноп въдици,
палатка. 

Оставям още майка, татко
и жена оставям,
две дечица мънички до прозореца стоят.

Не ги закачайте,
достатъчо им взехте, 
срещу пет пари
отнехте всичката любов,
която беше за тях,
само за тях
само за тях
***
София
Октомври деветнайсети,
Колко си малък още сине,
как тихо си играеш съкровище.
Как сега да купя още време,
за да роша косите ти,
като аз съм парче месо,
като аз съм парче месо?

Но ти играй на дете,
докато се превърна в топъл вятър,
за да роша отново косите ти,
за да роша отново косите ти.
***
24/10/2021 с.Комщица, пътя към заставата.
Древно дъно на море.
От скалите надничат фосили на древни създания.
Вкаменени от времето чакат края на света.
Остърган от безименни раци,
им правя компания в това замръзнало очакване.
Водата отмива върховете около мен,
като вечен пясъчен часовник.

Децата ми си хапват късни октомврийски дренки
и тичат тичат в небесата на Стара.

Дали съм тук за последен път?
А как бих искал да дойдем тук с Михаил и Яна на двайсет!
Приседнали до същите тези огнища, край същата тази река.
В старата палатка под старата луна.
Елате деца елате, дори без татко !
***
София 27/10/21
Мая ме изнерви отново по схемата с касовите бележки.
Отново и се вързах и си изпуснах нервите.
Счупих без да искам един стъклен съд за готвене.
После счупих плота от стъкло на масата в трапезарията(първия път го счупи Яна).
Не я харесвах тази стъклена маса....извинявай Мая.
Чистих стъкла , стъкла....извинявай Иво, че търпя и не отмина
***
София 28/10/21
Сложих лаптопа си върху плота на ретро фотоувеличител.
Много ми харесва и стои много творчески.
Не знам дали да го давам на баща ми да го превърне в стойка за бормашина.
Едва ли ще прави някой и снимки с него де ...
Яничка беше с много красива прическа днес.
Толкова те обичам дете мое.
Защо смъртта се оказа толкова хитра и този път?
И толкова невидима се оказа и бавна и трудна.
Остави ме да я чакам без часовник, без лекарство
с "Приказки точно така" под мишница и две малки дечица.
И как ме противопостави на всички и всичко, като в някакъв сън?

***
Мамо , какво да ти напиша?
Знам , че би дала всичко за да съм добре!
Не знам защо стана така или може би знам...
Не можах да се скрия от тая гибел,
да я отнесе някак мътната вода някъде далеч от мен.
Не съм сигурен какво постигнах в живота,
загубих ли си времето,
или си загубих вярата?
Много лесно си предадох живота за управление на другите.
А те не заслужават и не могат да го живеят вместо мен.
Моята душа, моите постижения, моите интереси жертвани.
Отлагах живота, отлагах ...
Днес съм още тук, 
виждам и мога да ти напиша тези глупави думи.
Как ти повтарях последните години, 
че усещам че нещо лошо ще ми се случи.
Ето го сега е в мен и убива.

Много обичам да си седим с теб в Своге.
Да ме посрещаш на портата, когато идвам.
Обичам да ми носиш кафенце сутрин.
Да те гледам как приготвяш храната.
Да ви се радвам, когато играеш с децата.
Да хапвам от сушените ти плодове 
и да откривам бисквитки в шкафа.
Защо трябаше да ми се вземе това незная.

Обичай така както обичаше мен и децата ми,
но ги научи да живеят живота за себе си.
Той си е техен и толкова не са длъжни на никого. 
Отговорностите обаче да си ги имат.
Надявам се ти да си добре дълги години 
и децата да идват при теб в Своге.
И да им разказваш за мен сякаш ще 
дойда всеки момент при вас.
Говори им колко съм ги обичал.
Обичам те толкова много мамо!
Прощавай миличка мамо!
***
София 29/10/21
След нощ - безкрайна,
утро - объркано,
като предното - същото.
От кафе - утайка
в очите ми плувнала,
като шепа пръст - хвърлена
в зеници издрани.
Невидима болест - нерви оголени,
като ноемврийски кестени.
На майка - едничък,
не знам с какво заслужи,
синът и да пожертва науката.
Децата протягат ръчички,
за прегръдка,
за обич,
и рисунка,
с измислено зайче,
или прилеп за рожден ден(Мишо),
или пък зимен прилеп(Мишо),
но пустата вяра в науката,
затри ми главата без време!

Ядосай се мамо, прости ми!
Поуката е, като в науката,
не всичко се случва само на другите,
понякога се случва на скъпите.
Живота обичаме,
но да го пазим, забравяме
и шляпаме сляпата,
за да се вайкаме здравата!

Очите попиват децата ми скъпите.
Ще мога ли да ги виждам и утре пораснали?
Всичко ли най-лошо за човека се случи на мен?

Вече месеци мъча се,
кръвта ми - отровена,
дните - тревожни,
времето - болезнено.
Не съм се научил да живея в така!
***
Представи си че можеше да съм тук,
след петнадесет години,
побелял и с въдица в ръка.
Синът ми върви до мен изправен,
покрай реки, езера,морета навсякъде!
Където и да идем вечер ни чакат студено вино и щурци.
Колко щеше да е хубаво да си палим с него огън вечер!
И той щеше да знае всичко което аз знам и повече!
И щеше да прави всичко което аз мога и повече!
И да готви всичко което аз мога и повече!
И аз щях да съм спокоен за него.
Представи си сега че имам петнадесет месеца
и мога само да го погушкам за сбогом?
***
04/11/21 Левски
Исках да те видя,
но с теб сме се вече сбогували,
толкова тягостно,
толкова пъти!
Ръцете ни стиснати,
телата откъснати!
Повличат ме влакове адови!
***
05/11/21 София
Нарисувах на Михаил дъб,
и клони с листа и жълъди,
и кацнал орел,
и втори малък орел,
После нарисувах малък кълвач
и малка катерица в хралупа.
После нарисувах и Пирин
и Вихрен нарисувах
и облаци..
Той много се радва и я оцвети.
Ще я сложим в рамка за спомен от тати.
Обичам го толкова много!
Как ще се сбогувам с него...
Проклятие!
***
06/11/21 София
Нищо вече няма смисъл,
нито ред, нито дума!
Легнала уморена
до чистата си съвест,
приеми даровете на съдбата.
***
07/11/21
Сутрешно кафе което може би ме убива.
С малък Михаил четем за пчелите и научаваме нови неща.
Малката Яна ме прегръща и получавам много целувки.
После Михаил се катери по мен със стълба.
Над татко им е надвиснала е смъртна опасност...
...
...
Поговори ли с мен днес за кошмарите?
Зад брадясалото ми лице се крие страхът.
Всичко се срива
за да докаже колко крехък е животът.
Колко е чуплива вярата,
че можем да понесем всичко
заради другите,
всяка забележка,
всяко задължение,
всяко очакване,
всяко подмятане,
всяка ваксина?
Днес или утре?
Имам ли още ден от старата утопия
в която нищо не ми се случва
и преглъщам всичко безрезервно?
Ще отнеме ли собственото ми тяло
собствения си живот,
заради собствената ми глупост?
Защо е тази война с кръвта ми?
Аз искам да живея а тя да умра!
Но дойде път от който няма връщане 
и краят му е моят край.
***
09/11/21 София
Ножове от невяра изкова.
Изсипа думи в празни чинии.
Помисли, че ме разбираш?
Повярва, че ми правиш добро?
Повярва, че имам нужда от всичко това?

Днес мога да напиша каква е истината.
Днес мога да кажа кой ме предаде.
Днес мога да кажа в какво вярвам.
Днес мога да кажа какво ме убива.
Днес мога да кажа кои са приятелите ми.
Днес мога да кажа какво мисля.
Днес мога да погаля децата.
Днес мога да видя лицата им.
Днес мога да кажа какво научих.
Днес мога да кажа къде сбърках.

Утре няма да мога нищо от това.
***
10/11/21
С Михаил сме двамата вкъщи,
той оцветява орел.
Аз си мисля отново 
за голямата непоправима грешка, 
която хвърли черна сянка върху живота ми.
Пазете се и мислете с главите си,
не с чуждите а със своите!
Незнам дали има бъдеще за мен,
надявам се но не вярвам..
Знам , че често решенията,
които взимаме са свързани със средата и мнението на околните,
но някои са много индивидуални и не работят за всички.
При мен стана така... и може би изгубих всичко!
Победители излязоха тези които нямаше какво да губят.
Победители излязоха тези които не се страхуваха.
Победители излязоха тези които не се доверяваха.
Победители излязоха тези които не бързаха.
Победители излязоха тези които вярваха в себе си.
Проклятие на проклятията!
Четете и мислете!
Не прострелвайте пистолетите в главите си!
***
Ден като следващите,
подай ми ръка от миналото,
когато очите те търсеха
в горещите летни следобеди.

Догарям без спомен,
какво сме си пожелавали.
Ще остане само пепел
и шум от пресъхнали реки.
***
15/11/2021
Спомени от тавана
На малкото таванче
под прахта са събрани
вещи от пет поколения.
Газова лампа,
фасонка,
стол,
пили,
чук,
дъска за рязане,
книги,
от прадядо Мирчо и баба Мара.
Чинии,
чаши,
вази,
от леля Оля.
Кабели,
разклонители,
инструменти,
тръби от душ
от баща ми...
Компоти
сладка
от майка...
Шейна Аргамак,
алтернатор,
рейките на Легаси-то,
щорите на легасито,
печка
бюро,
кеп за риби,
плъзгаща врата,
плочки,
термочанта,
от мен...
Шейна,
детско столче,
детско легло,
от Яна и Мишо...
***
18/11/21 Михаил в навечерието на своите 5 години!
Михаил събира багажа за първото си преместване!
Дете, как искам да съм с теб по-дълго.
Да те люлея в ръце.
Да рисуваме зедно орли!
Да оцветяваме октоподи!
Да ловим пъстърви на суха муха по-залез!
Да се къпем в синьото море сутрин!
Да изкачваме Пирин!
Да вечеряме на тераста при Ясмин и на село.
Сине мой, трябва да си силен!
Не се пречупвай пред съдбата и не тъжи!
Не знам кой ще те учи и обича, както баща ти,
но аз съм имал такива учители в живота си.
Миличък мой, твоята Яничка ще е до теб винаги!
Обичам ви деца!
***
Михаил, син на татко мъничък.
Днес ставаш на пет години мое малко съкровище.
Толкова много те обичам дете.
Не знам как да ти предам цялата си обич накуп,
за да имаш от нея през целият си живот и да те сгрява.
Как да те науча на всичко, толкова си малък още.
Сега мога само да ти дам обич.
Ако запомниш тази обич ще мога да съм с теб винаги.
В сърцето, независимо какво стане и кога.
Не мога да се примиря, какво се случва!
Не искам да повярвам, че просто ще изчезна
 и няма да сме повече заедно.
Знам, че човек като изчезне ,
 животът просто продължава без него,
Не пита и не чака никого.
И се свиква с всичко и се забравя.
Жал ми е за мен, че се мъча и че си отивам бавно.
Накрая дете, остават вещи и къщи а човекът го няма….
Стените не топлят тати и спомените избледняват, 
особено когато си малък.
Дали ще си спомняш за мен?
Как съм те гушкал и разказвал за Мърко.
Как сме ходили в Своге и на село и на риба.
Детенце малко и ти си имал татко, който много те е обичал.
Сякаш черна сила ме откъсна от теб и Яна!
Как да остана с вас деца, докато имате нужда от мен?
Проклятие!




















































